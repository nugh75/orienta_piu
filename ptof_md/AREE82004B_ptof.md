# Contenuto PTOF: AREE82004B_PTOF.pdf

## Pagina 1

Regolamento Percorsi ad Indirizzo Musicale
Premessa
L'insegnamento strumentale concorre alla più consapevole appropriazione del linguaggio musicale, di cui
fornisce all'alunno una piena conoscenza, integrando i suoi aspetti tecnico-pratici con quelli teorici,
lessicali, storici e culturali.
Sviluppare l'insegnamento musicale significa fornire agli alunni una maggiore capacità di lettura attiva
e critica del reale, una ulteriore possibilità di conoscenza, espressione e coscienza, razionale ed emotiva,
di se stessi.
Obiettivo del percorso triennale, quindi, una volta raggiunta una completa e consapevole alfabetizzazione
musicale, è porre alcuni traguardi essenziali che dovranno essere raggiunti dagli alunni. Il rispetto delle
finalità generali di carattere orientativo della scuola secondaria di I grado non esclude la valorizzazione
delle eccellenze.
In particolare, il percorso ad Indirizzo musicale dell’I.C. Mochi, si propone di:
o promuovere una formazione globale dell’alunno offrendo, attraverso l’esperienza musicale
resa più completa dallo studio dello strumento, occasioni di maturazione logica, espressiva,
comunicativa;
o garantire all’alunno, attraverso l’acquisizione di specifiche competenze musicali, ulteriori
occasioni di sviluppo e orientamento delle proprie potenzialità;
o promuovere competenze a livello relazionale, tali da permettere agli studenti di sostenere
un’esibizione pubblica gestendo la propria emotività.
Art. 1 – Criteri generali e ambito di applicazione del regolamento
Il presente Regolamento è redatto tenendo conto degli ordinamenti vigenti in materia di insegnamento
dello strumento musicale nella scuola secondaria di I grado, con particolare riferimento al decreto
ministeriale, n. 176 del 1° luglio 2022 che prevede una nuova e organica disciplina sui percorsi musicali
che, a partire dal primo settembre 2023, hanno sostituito i corsi delle scuole secondarie di primo grado a
indirizzo musicale di cui al decreto ministeriale 6 agosto 1999, n. 201.
I percorsi a indirizzo musicale, che costituiscono parte integrante del Piano triennale dell’offerta formativa,
in coerenza con il curricolo di Istituto e con le indicazioni nazionali di cui al D.M. n. 254/2012,

---

## Pagina 2

concorrono all’acquisizione del linguaggio musicale da parte degli alunni, integrando gli aspetti
tecnico-pratici con quelli teorici, lessicali, storici e culturali attraverso l’insegnamento dello
strumento musicale e della disciplina di musica.
Art. 2 – Accesso al percorso a Indirizzo musicale
Per accedere ai percorsi a indirizzo musicale le famiglie, all’atto dell’iscrizione dell’alunno alla classe
prima della scuola secondaria di primo grado, manifestano la volontà di frequentare i percorsi ad
indirizzo musicale.
In occasione dell’iscrizione la famiglia darà un ordine di priorità di scelta degli strumenti di cui la scuola
fornisce l’insegnamento: tale manifestazione si intende a titolo puramente indicativo, non è vincolante
né per la scuola né per la commissione che effettuerà le prove orientativo- attitudinali.
In coerenza con quanto determinato nel D.M. n.176 del 1 luglio 2022 ogni anno potranno essere
ammessi un numero limitato di alunni: minimo 18 e massimo 28.
L’accesso al corso ad indirizzo musicale avviene previo superamento di una prova di ammissione
orientativo-attitudinale alla quale partecipano gli alunni che nella domanda di iscrizione al primo
anno abbiano scelto l’indirizzo musicale.
La Commissione Esaminatrice è nominata dal Dirigente Scolastico ed è composta da insegnanti
della disciplina musicale. Non è richiesta agli aspiranti alcuna conoscenza musicale di base.
La prova di ammissione è svolta con le stesse modalità per tutti i candidati e consiste in esercizi di
difficoltà progressiva per i quali saranno utilizzati i seguenti criteri di valutazione:
● capacità di distinguere le differenti altezze musicali (suoni gravi ed
acuti)
● riproduzione di brevi sequenze ritmiche con difficoltà crescente
● esercizi di intonazione e riproduzione di semplici melodie vocali
● valutazione delle attitudini strumentali dei candidati
Per gli alunni con disabilità e/o con disturbo specifico dell’apprendimento la modalità di
svolgimento della prova orientativo-attitudinale sarà valutata di volta in volta in base al caso
specifico; in linea generale, se non sussistono particolari impedimenti, la prova manterrà la stessa
modalità di svolgimento, ma gli esercizi da sottoporre potranno essere numericamente inferiori e
di difficoltà accessibile e commisurata alle difficoltà del candidato.
Pertanto, nel caso di alunni con disabilità o con disturbo specifico dell’apprendimento
documentati, che richieda di sostenere la prova orientativo - attitudinale per la frequenza dei
percorsi ad indirizzo musicale, la commissione verrà integrata dalla presenza di un docente
specializzato su sostegno e/o dal docente referente/funzione strumentale inclusione alunni e
predisporrà delle prove orientativo-attitudinali calibrate sui particolari casi che si presenteranno,
tenuto conto della documentazione medica fornita dalla famiglia all’atto dell’iscrizione.
Gli alunni che, per comprovati motivi debitamente documentati, non possano prendere parte alle
prove nelle date stabilite, hanno diritto a sostenere un’eventuale prova suppletiva la cui data sarà
comunicata dalla Commissione.
Al termine della prova di cui sopra, alla quale parteciperanno tutti i candidati, sarà stilata una
graduatoria degli alunni ammessi ai differenti corsi di strumento.
La graduatoria finale sarà pubblicata sul sito d’Istituto, nel rispetto delle norme sulla privacy.
Tale pubblicazione varrà a tutti gli effetti quale comunicazione ufficiale alle famiglie interessate.

---

## Pagina 3

La graduatoria di merito, risultante dalla media aritmetica dei voti delle singole prove espressi in
decimi, rimarrà agli atti presso la Segreteria Scolastica. Sulla base della graduatoria definitiva
saranno formate le classi di strumento musicale.
La valutazione di merito espressa dalla Commissione è insindacabile.
Per un eventuale inserimento nelle classi successive alla prima a seguito di trasferimento da altra
scuola, (in caso di disponibilità di posti), l’ammissione all’indirizzo musicale è subordinata al
superamento di
una prova esecutiva avente l’obiettivo di verificare il possesso di una preparazione adeguata
all’anno di corso per il quale si richiede l’inserimento.
Art. 3 –Percorso di indirizzo musicale – Composizione dei sottogruppi
Il numero di alunni ammessi a frequentare il percorso ad indirizzo musicale è determinato
tenendo conto delle indicazioni espresse dalla normativa in vigore.
L’orario aggiuntivo per gli alunni corrisponderà a novantanove ore annuali, che potranno essere
organizzate anche su base plurisettimanale.
Ogni docente di strumento, nell’arco del triennio, avrà affidati tre sottogruppi (uno in ragione di
ogni anno di percorso) fermo restando che – per ogni anno di percorso ad indirizzo musicale – ogni
specialità strumentale dovrà essere frequentata da almeno quattro alunni e da un massimo di
sette alunni.
Art. 4 – Ingresso ed uscita alunni di strumento
Gli alunni di strumento che frequentano la prima ora di lezione pomeridiana sono tenuti, al suono
della campana, a raggiungere il rispettivo insegnante di strumento sotto la cui vigilanza possono
consumare il pasto nei locali della scuola.
In tutti gli altri casi, è fatto assoluto divieto di sostare nei locali scolastici privi di autorizzazione in
attesa della propria lezione.
Per l’ingresso alle lezioni individuali, gli alunni raggiungono autonomamente la classe in cui si
svolgono le attività musicali. Allo stesso modo, raggiungono l’uscita al termine della lezione.
Durante l’entrata e l’uscita, negli spazi comuni dell’edificio scolastico, androne, corridoi, la
vigilanza è affidata ai collaboratori scolastici.
Art. 5 – Partecipazione a Saggi - Concerti - Concorsi - Rassegne
La frequenza del percorso ad Indirizzo Musicale comporta l’obbligo, per l’alunno, di partecipare,
durante l’anno scolastico attività ed iniziative quali saggi, concerti, concorsi e vari altri eventi
musicali.
La partecipazione attiva alle suddette manifestazioni sarà tenuta in debita considerazione in sede
di valutazione finale.
Art. 6 - Valutazione degli apprendimenti ed esame di Stato conclusivo del primo ciclo di
istruzione
In sede di scrutinio periodico e finale, il docente di strumento partecipa alla valutazione delle
alunne e degli alunni che si avvalgono di tale insegnamento e attribuisce una valutazione con le
modalità previste dalla normativa vigente. Qualora le attività siano svolte da più docenti di
strumento, viene espressa una unica valutazione.
Per quanto attiene all’esame di Stato conclusivo del primo ciclo di istruzione degli alunni iscritti ai
percorsi a indirizzo musicale, il colloquio previsto dall’art. 8, comma 5 del D. Lgs. 62/2017

---

## Pagina 4

comprende la prova di pratica di strumento, anche per gruppi di alunni del medesimo percorso,
per l’esecuzione di musica d’insieme.
I docenti di strumento partecipano ai lavori della commissione e, in riferimento agli alunni del
proprio strumento, a quelli delle sottocommissioni.
Le competenze acquisite dagli alunni che hanno frequentato percorsi a indirizzo musicale sono
riportate nella certificazione delle competenze, come da art. 9 del Decreto Legislativo 62 del 2017.
Art. 7 – Orario delle lezioni
Le lezioni di strumento musicale si potranno tenere in orario pomeridiano dal lunedì al venerdì a
partire dalle ore 14,30 e nella predisposizione dell’organizzazione oraria si terrà conto dello
svolgimento di tali lezioni presso la sede centrale.
Le prove d’orchestra, il cui calendario verrà diffuso tramite circolare alle famiglie, si terranno
presso la sede centrale.
L’orario settimanale dei Docenti di Strumento sarà armonizzato con l’orario previsto per le attività
collegiali della scuola, in modo da permettere la loro partecipazione.
Nella prima settimana dell’anno scolastico le famiglie saranno invitate ad una riunione. Di norma,
per la definizione degli orari delle lezioni individuali, si terrà conto delle esigenze espresse dalle
famiglie, delle problematiche logistiche e di trasporto degli allievi, tenuto conto delle esigenze
organizzative e logistiche dell’istituto Scolastico con le quali le esigenze dell’utenza devono essere
conciliate.
Art. 8 – Adempimenti per le famiglie e gli allievi
Ogni alunno frequentante il corso ad indirizzo musicale dovrà essere in possesso dello strumento
musicale e di tutto l’occorrente utile per l’esercizio quotidiano e lo studio a casa.
La famiglia garantisce la frequenza, da parte dell’allievo, dell’intero monte-ore settimanale,
comprese le manifestazioni musicali programmate dalla scuola. Gli orari dei rientri sono fissati
dalla scuola, sulla base di necessità didattico-organizzative e, una volta stabiliti, non potranno
essere modificati per esigenze personali.
Gli alunni dovranno attenersi alle norme contenute nel Regolamento d’Istituto anche durante la
frequenza pomeridiana.
L’orario pomeridiano concorre alla formazione del monte-ore annuale ed è parte integrante dei
criteri di ammissione allo scrutinio finale.
Art. 9 – Modifiche e integrazioni
Il presente Regolamento potrà essere modificato e/o integrato durante l’anno scolastico da parte
del Consiglio di Istituto. Per quanto non espresso nei sopra indicati articoli, si rimanda al
Regolamento generale dell’Istituto allegato al piano dell’offerta formativa.

---

