# Contenuto PTOF: AGMM85102V_PTOF.pdf

## Pagina 1

1
Ministero dell’Istruzione e del Merito

## Istituto Comprensivo Statale “Leonardo Sciascia”

Scuola dell’Infanzia – Primaria – Secondaria di I° grado ad Indirizzo Musicale
Via G. Macaluso, 1 – 92020 RACALMUTO
C.M. AGIC85100R – C.F. 90008570849 – Codice Univoco UF3HDS
e-mail agic85100r@istruzione.it           agic85100r@pec.istruzione.it
http://www.icsciascia.edu.it
Tel. 0922 - 948016

## Regolamento Dei Percorsi Ordinamentali Ad Indirizzo Musicale

ai sensi del D.I. n. 176/2022
Il presente regolamento disciplina tutti gli aspetti organizzativi e didattici dei nostri
percorsi ad indirizzo musicale. Essi sono stati condotti ad ordinamento con  il
D.M. n. 201 del 1999 e nuovamente disciplinati con il Decreto Interministeriale del
1°luglio 2022, n. 176. L’atteggiamento di favore mostrato dal Ministero sin dal
1999 è stato quello di valorizzare le potenzialità formative insite nello studio dello
strumento musicale.
Molti studi  ribadiscono, sempre più, il forte stimolo fornito dalla pratica musicale
che mette in gioco contemporaneamente capacità percettive, psicomotorie,
cognitive, espressive e affettivo–relazionali.
Il nostro Istituto, già da oltre un ventennio, ha istituito un corso musicale al quale
dedica energie e attenzione, al fine di garantirne la qualità ed il giusto
funzionamento, uniformandosi man mano ai vari interventi Ministeriali che nel
corso del tempo hanno dettato le linee guida per la diffusione dei corsi fino a
giungere finalmente, dopo parecchi anni di incertezze, ad un nuovo Decreto, il n.
176 del 1° Luglio 2022.
Art. 1 - Offerta Formativa dell’Istituto
Il nostro percorso ad indirizzo musicale prevede l’insegnamento di quattro
strumenti musicali, appartenenti a famiglie diverse, al fine di offrire agli alunni la
possibilità di avere una varietà corrispondente a diverse specialità strumentali:  il
Violino per la famiglia degli strumenti ad arco, il Clarinetto appartenente alla
famiglia degli strumenti a fiato, il Pianoforte come strumento a tastiera e la
Chitarra come strumento a corde.
Ciò è stato anche suggerito dallo stesso territorio racalmutese che nella sua

---

## Pagina 2

2
storia ha dato grande importanza alla cultura musicale, dando i natali a nomi di
illustri tenori ed anche di un primo violoncello al Teatro Massimo di Palermo.
Grande importanza ha avuto la banda del paese che è stata per anni la
principale realtà, quasi la sola, dove poter fare musica.  Tuttavia è nata l’esigenza
di dare una nuova alternativa ai giovani sin dalle scuole medie con la possibilità
di studiare strumenti diversi da quelli a fiato o percussione suonati in banda. Lo
studio dello strumento musicale nella scuola media ha avuto un ruolo
fondamentale per contrastare la dispersione scolastica ed il disimpegno giovanile,
ed è stato, altresì, un incentivo per favorire l’inclusione e per la crescita degli
alunni in situazione di svantaggio, secondo quanto previsto dall’articolo 1 del D.I.
176/2022, permettendo loro di intraprendere lo studio di strumenti a corde come
la chitarra, ad arco come il violino e a tastiera come il pianoforte, aggiungendo
anche uno strumento a fiato, ossia il clarinetto.
Art. 2 - Organizzazione  oraria dei percorsi ad indirizzo Musicale
Il percorso ad indirizzo musicale della scuola media è integrato al piano Triennale
dell’Offerta formativa della nostra istituzione scolastica, in coerenza con il
curricolo di Istituto e con le indicazioni nazionali di cui al D.M. 254/2012. Il nuovo
percorso musicale concorre all’acquisizione del linguaggio musicale da parte degli
alunni, attraverso l’integrazione delle plurime dimensioni della materia, con
particolare riguardo agli aspetti tecnico-pratici dello studio di uno strumento,
nonchè a quelli teorici, storici e culturali proposti dalla disciplina Musica.
Per gli alunni iscritti ai percorsi ad indirizzo musicale, l’insegnamento costituisce
parte integrante dell’orario annuale personalizzato e concorre alla determinazione
della validità dell’anno scolastico, ai fini dell’ammissione alla classe successiva e
agli Esami di Stato.
Gli alunni dei percorsi ad indirizzo musicale costituiranno un gruppo per ciascun
anno di corso suddiviso in quattro sottogruppi, uno per ogni strumento.
L’organico dell’autonomia dell’istituto comprensivo “Leonardo Sciascia” dispone di
quattro docenti di strumento musicale (Chitarra, Clarinetto, Pianoforte e Violino)
che svolgono 6 ore settimanali per ogni sottogruppo corrispondente a ciascun
anno di corso, durante le quali i docenti svolgeranno:
-
Lezione strumentale, in modalità di insegnamento individuale e collettiva.
-
Teoria e lettura della musica.
-
Musica d’insieme.

---

## Pagina 3

3
Le attività previste dai nuovi percorsi ad indirizzo musicale si svolgono in orario
aggiuntivo a quello definito per le altre discipline curriculari, e corrisponde a 3
ore settimanali (99 annuali) per ogni alunno, organizzate anche su base
plurisettimanale o con unità di apprendimento non coincidenti con l’unità oraria,
fermo restando il monte ore d’obbligo. Le attività del percorso ad indirizzo
musicale si svolgono in orario pomeridiano utilizzando eventualmente anche un
orario flessibile, in corrispondenza di eventi (concorsi, manifestazioni, ecc.) che
necessitano di una frequenza maggiormente intensiva in determinati periodi.
Grande rilevanza viene data alla musica di insieme, con la costituzione di
un’orchestra, che nel corso degli anni si è distinta in numerosi concorsi di
esecuzione musicale nazionale. Tali attività hanno spesso richiesto l’acquisto di
materiale musicale per permettere ai ragazzi di essere competitivi a livello
Nazionale e in molti casi anche con l’utilizzo di strumenti personali degli
insegnanti.
È anche prevista la collaborazione dei docenti di strumento per lo svolgimento di
attività di formazione e di pratica musicale nella scuola primaria ai sensi del D.M.
n. 8 del 2011 e in funzione anche di orientamento per il futuro inserimento degli
alunni in uscita dalla scuola primaria nel percorso ad Indirizzo Musicale.
Art. 3  - Assenze, Orario alunni, Eventuali esoneri
Le assenze pomeridiane alle lezioni di strumento, teoria della musica e musica
d’insieme, sono equiparate a quelle antimeridiane e conteggiate nel computo del
monte ore annuo di 1089 ore, quindi inserite dal docente sul registro elettronico
e giustificate la mattina successiva. Una volta stabilito l’orario definitivo con i
singoli alunni questo non potrà essere più cambiato, se non per motivi
documentati e valutati di volta in volta dall’insegnante.
Gli alunni assenti la mattina, di norma, non potranno frequentare il pomeriggio
perché tale orario è il proseguimento dell’orario antimeridiano, salvo giustificati
motivi comunicati formalmente dal genitore al docente di strumento o al
coordinatore di classe e annotati sul registro elettronico.
Nel corso dell’anno scolastico non è possibile cambiare strumento o ritirarsi dal
corso.
Il Dirigente scolastico si riserva di valutare eventuali richieste di esonero, che
devono comunque essere relative a situazioni gravi, particolari e documentate. Nel

---

## Pagina 4

4
caso in cui l’esonero venga concesso, quest’ultimo potrebbe comportare solo la
pratica dello strumento, fermo restando l’obbligo di frequentare le lezioni
strumentali collettive e quelle teoriche.
Inoltre, a seguito delle prove attitudinali per l’inserimento ai percorsi a indirizzo
musicale, sarà possibile effettuare il ritiro in segreteria entro 15  giorni dalla
pubblicazione dell’elenco degli idonei.
Art. 4 - Prove Orientativo-Attitudinali e Commissione per la valutazione
dell’idoneità
Per l’accesso ai percorsi a indirizzo musicale, gli alunni che ne hanno fatto
richiesta al momento dell’iscrizione online, sostengono una prova orientativo
attitudinale, i cui esiti vengono pubblicati entro i termini fissati dalla nota annuale
sulle iscrizioni. Per lo svolgimento di tali prove viene costituita una commissione
nominata dal Dirigente, presieduta dallo stesso o da un suo delegato e composta
dai quattro docenti di Strumento, dal docente di Musica (in caso di più docenti,
verrà nominato il docente con più anni di servizio).
Successivamente allo svolgimento delle prove orientativo-attitudinali, viene stilata
una graduatoria e gli alunni vengono ammessi alla frequenza delle varie specialità
strumentali tenuto conto dei posti disponibili, delle attitudini e delle loro eventuali
preferenze. L’assegnazione degli alunni ai vari strumenti è sempre esclusiva
prerogativa della commissione che terrà in considerazione le attitudini (anche
fisiche) di ciascun candidato verso lo studio degli strumenti assegnati.
Durante le prove con semplici esercizi verranno accertati:
1. Il senso ritmico: brevi sequenze ritmiche, ordinate gradualmente per
lunghezza e difficoltà, verranno proposte al candidato che dovrà riprodurle;
2. L’intonazione: si valuterà l’intonazione dello studente sulla base di una breve
sequenza di semplici intervalli e frasi musicali eseguita da uno dei docenti
con uno strumento musicale;
3. La capacità di orientamento nello spazio musicale: gli studenti dovranno
discriminare i suoni acuti da quelli gravi eseguiti con uno strumento
musicale.
La difficoltà delle singole prove sarà progressiva e per ognuna sarà attribuito un
punteggio, al massimo di 10 decimi, che dovrà essere di almeno 6 decimi per
l’ammissione al percorso.

---

## Pagina 5

5
Art. 5 – Inclusione: Prove Orientativo-Attitudinali per alunni BES
La scuola attua le più ampie forme di inclusione anche per ciò che attiene ai
percorsi ad indirizzo musicale.
La commissione, acquisita la documentazione relativa ai P.E.I. e P.D.P. degli alunni
con Bisogni Educativi Speciali, personalizzerà la prova attitudinale sulla base delle
evidenze dei piani individualizzati o personalizzati, tenendo conto, comunque, delle
prove generali sopra descritte.
Art. 6 - Posti disponibili per la frequenza ai percorsi ad indirizzo
musicale
Il gruppo degli alunni frequentanti il primo anno del percorso ad indirizzo
musicale sarà costituito rispettando i parametri numerici vigenti per la costituzione
delle classi previsti dall’articolo 11 del D.P.R. n. 81 del 2009, dopo la costituzione
delle classi ai sensi dei medesimi parametri, così come espressamente recita
l’articolo 2 comma 1 del Decreto Interministeriale del 1°luglio 2022 n. 176.
Pertanto i gruppi potranno variare di anno in anno nel rispetto sempre dei
suddetti parametri numerici e verranno suddivisi in 4 sottogruppi, di uguale
numero, assegnati alle quattro specialità strumentali: Violino, Clarinetto, Pianoforte
e Chitarra. In caso di ritiri entro 15 giorni dalla pubblicazione degli elenchi degli
idonei, si potrà proseguire nello scorrimento della graduatoria, ma non dopo
l’inizio dei percorsi musicali che dovranno essere portati a termine nel triennio.
Le classi seconde e terze a indirizzo musicale già funzionanti, a partire dall’anno
scolastico 2023/2024, ai sensi del decreto n. 201 del 1999, completano il
percorso fino ad esaurimento.
Art. 7 -  Valutazione Alunni ed Esami di Stato
In sede di scrutinio periodico e finale, ogni docente partecipa alla valutazione
solo degli alunni che si sono avvalsi della propria disciplina sia per quanto
riguarda la lezione individuale, sia per quanto riguarda la lezione di musica di
insieme che coinvolge tutte le classi di strumento. Riguardo alle lezioni di
strumento in modalità di musica d’insieme avverranno alla presenza di tutti i
docenti di strumento, i quali, avendo, com’è evidente, le competenze tecniche
specifiche necessarie, valuteranno le performance degli alunni del proprio

---

## Pagina 6

6
sottogruppo in un contesto di insieme.
Per quanto riguarda invece l’Esame di Stato conclusivo del primo ciclo di
istruzione degli alunni frequentanti il percorso ad indirizzo Musicale, gli studenti
potranno svolgere una prova pratica di strumento individuale o anche per gruppi
di alunni del medesimo percorso per l’esecuzione di musica d’insieme
Art. 8 - Dotazione personale dello strumento musicale
Attualmente la Scuola non dispone di un adeguato numero di strumenti musicali
da poter fornire in comodato d’uso, tuttavia prevede di partecipare a bandi di
finanziamento e/o concorsi per l’acquisto di strumenti musicali o materiale
didattico d’uso per la pratica strumentale.
Pertanto ogni alunno provvede all’acquisto del proprio strumento, per potersi
esercitare a casa e quindi raggiungere gli obiettivi prefissati.
Qualora sia possibile, la Scuola potrà comunque valutare richieste delle famiglie
con documentati problemi socio-economici, al fine di provvedere alla consegna in
comodato d’uso di eventuali strumenti in possesso dell’Istituto scolastico.
Art. 9 - Criteri per l’organizzazione dell’ orario di insegnamento dei
docenti in funzione della partecipazione alle attività collegiali.
Nell’ambito della flessibilità oraria prevista, i docenti riarticoleranno il proprio
orario di volta in volta, individuando una giornata comune con orario ridotto per
poter partecipare alle attività collegiali previste in funzione delle esigenze della
scuola.

---

